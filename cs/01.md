## 1 Založení projektu

V tomto Hands on labu vytvoříme jednoduchý blog s administrací pomocí frameworku [DotVVM](https://www.dotvvm.com). 
Pro práci s daty budeme používat databázi SQL Server Local DB a Entity Framework. Použijeme též CSS framework Bootstrap.

### Prerekvizity

* Práce s *DotVVM* předpokládá znalosti jazyků *C#*, *HTML* a *CSS*.
* Pro práci budeme potřebovat *Visual Studio 2015* nebo *Visual Studio 2017*. Stačí edice Community, která je zdarma.

Vzorový dokončený projekt najdete v repozitáři https://github.com/riganti/dotvvm-hands-on-lab v podadresáři `sample`. Doporučujeme celý repozitář stáhnout na disk pomocí tlačítka _Clone or Download_ a následným výběrem možnosti _Download ZIP_. 

### 1.1 Instalace prostředí

Nejprve je třeba do Visual Studia doinstalovat doplněk [DotVVM for Visual Studio](https://www.dotvvm.com). Pro dokončení tohoto labu vám bude stačit verze, která je k dispozici zdarma. 

Můžete si však [vyžádat si 30denní trial](https://www.dotvvm.com/get-trial) verzi a vyzkoušet funkce, které se vám zpřístupní ve chvíli, kdy si koupíte placenou verzi doplňku (lepší napovídání kódu, okamžité podtrhávání chyb atd.). 

### 1.2 Založení projektu

Po nainstalování doplňku stačí spustit Visual Studio a založit nový projekt. DotVVM může fungovat jak na *.NET Framework*u, tak na *.NET Core*. Tento lab je postaven na verzi pro *OWIN a .NET Framework 4.5.1*. 

Rozdílů oproti .NET Core verzi je v DotVVM naprosté minimum, liší se především konfigurace a start aplikace. Reálně se tato změna týká jen souboru `Startup.cs`, který na .NET Frameworku a na .NET Core vypadá trochu jinak. 

> Založte ve Visual Studiu nový projekt typu *DotVVM Web Application (OWIN on .NET Framework)*. Pojmenujte jej `DotvvmBlog`. JE nutné dodržet tento název i velikost písmen, jinak budete muset v dalších krocích upravovat namespace tak, aby odpovídal názvu projektu.

<img src="01-basics-new-project.png" alt="Založení projektu" />

Visual Studio vytvoří základní strukturu projektu, kde vidíme několik základních souborů:

* `Startup.cs` je konfigurační třída OWINu, které říkáme, že používáme DotVVM. Ve funkci `app.UseDotVVM<>` se odkazujeme na třídu `DotvvmStartup`. Zde bychom teoreticky mohli přidat i další technologie, např. ASP.NET Web API nebo ASP.NET MVC.

* `DotvvmStartup.cs` obsahuje konfiguraci samotného DotVVM - především routing, registrace vlastních komponent, cesty ke skriptům a stylům.

* `web.config` je klasický konfigurační soubor ASP.NET a IIS.

* `Views` je složka, do které budeme dávat markup soubory (typicky mají příponu `.dothtml`).

* `ViewModels` je složka, do které se budou dávat viewmodely (třídy v jazyce C#).

### 1.3 První stránka

V projektu je již nachystaná stránka `default.dothtml`. Když ji otevřete, uvidíte na prvním řádku odkaz na viewmodel, který k této stránce patří.

Dále je zde klasická struktura HTML souboru - sekce `html`, `head` a `body`. 

Uvnitř stránek můžeme používat tzv. serverové komponenty, např. `<dot:TextBox />`. Tyto komponenty DotVVM překládá na klasické HTML elementy, např. `<input type="text" />`. 

V DOTHTML souborech lze též používat tzv. data-binding. Jedná se o výrazy, které se odkazují na vlastnosti nebo funkce viewmodelu:

```
<h1>{{value: Title}}</h1>
```

Touto syntaxí říkáme, že dovnitř elementu `h1` chceme vypsat obsah vlastnosti `Title`. DotVVM zároveň zajistí, že když se tato vlastnost kdykoliv změní, projeví se tato změna i uvnitř tohoto elementu `h1`.

Binding lze použít i v atributu HTML elementů nebo komponent, v tomto případě se nemusí použít zdvojené složené závorky, stačí jedna.

```
<a href="{value: Url}">odkaz</a>
```

Pokud se podíváte do souboru `DefaultViewModel.cs`, uvidíte obyčejnou C# třídu, která má vlastnost `Title`. 

Viewmodel má dvě funkce:

1. Reprezentuje stav uživatelského rozhraní. Pro vše, co se ve view může změnit, existuje ve viewmodelu public property, která drží tuto hodnotu. S komponentami ve view se tato property provazuje právě pomocí bindingu.

2. Viewmodel obsahuje funkce, které lze volat z view, například po kliknutí na tlačítko. Pokud ve viewmodelu nadefinujete funkci `Save()`, je možné se na ni odkázat pomocí bindingu: 

```
<dot:Button Text="Uložit" Click="{command: Save()}" />
```

Všimněte si, že se v případě volání funkcí uvnitř bindingu nepoužívá `value`, ale `command`. 

[> Další kapitola](02.md)